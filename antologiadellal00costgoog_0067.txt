16

Ah valeant veneres, valeant mala gaudia amores
Casta placent, luxus desidiose, vale.

Jam mihi Francisci tunicam chordamque parate,
Jam teneant nudos lignea vincla pedes.

Quam jucunde mihi jejunia, quis ego coelum

Emeream, cum me solverit atra dies.

At tu tunc nostros flebis deserta labores,
Cum subeant veneris dulcia furta meae.

Cum subeant dulces quas tecum ducere noctes
Saepe admirata es, lassaque facta prior.

Sed quid tum lacrimae? quid tum tibi vota, precesve?
Quem semel expuleris non revocatur amor.

Non mihi chara quidem poteris, non bella videri,
Non si sic fieri Juppitcr ipse velit.

Elt licet in te alius dives suspiret amator,
Exemplo fuerit cautior ille meo.

Ac ne quem lateat quam sis non mitis amanti,
Saevitiam dicet parva tabella tuam.

Quam legat et juvenumque chorus, doctaeque puellae
Et quicumque tuam sensit Amor pharetram:

Fannia despectos semper fastidit amantes
Hoc illi vitium mater iniqua dedit.

iv.
AD SEIPSUM

(Amorum, Lib. 1.)

Quingentas solitus cum sis adamare puellas,
Nunc ab amore tuo quid, Joviano, vacas?

An quia difficilem sese tibi Fannia praebat
Et rigidos mores forma superba facit?

Cum tot sint faciles, sit copia mollis amorum
Quaere aliquam tibi quae sponte placere velit.

Quae tibi se dedat, cui sis et charus ocellus
Cui dicas: jam jam Fannia nulla mihi est.

 

